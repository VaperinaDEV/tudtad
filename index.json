[
  "<strong>Szabályozott (regulated):</strong> Elektronikával és egyéb eszközökkel, chippek által nyújtott védelemmel ellátott modok, különféle beállításokkal és funkciókkal. Maximális teljesítményét általában a névben jelzik. A legtöbb mod ilyen.",
  "<strong>Mechanikus (mecha):</strong> Semmilyen szabályzás NINCS a modban, a tekerésre/porlasztóra az akkumulátor maximális teljesítményét adja le, mely a merüléssel együtt csökken. KIZÁRÓLAG gyakorlott és felelősségteljes használóknak ajánljuk!!!",
  "<strong>Félmecha:</strong> Alapvetően félmechának hívjuk azokat a modokat, melyekben van ugyan elektronikus védelem, de Te magad nem tudsz semmilyen beállítást végezni rajta. A beépített akkus kezdő csőmod szettek is félmechák. Ilyen szetteknél általában a tankok mellé járó porlasztó ohm értékét és a huzal fajtáját/tipusát az akku maximális feszültségéhez igazítják. Itt is az akku maximális teljesítményét küldi ki.",
  "<strong>VW/VariWatt:</strong> Tetszőlegesen variálható a watt (teljesítmény) érték.",
  "<strong>VV/VariVolt:</strong> Ritka madár manapság, de még előfordulhat, hogy találkozol vele. A watt helyett a volt (feszültség) szabályozható. Ez alatt az akkumulátor a tekerésre leadott feszültségét értjük.",
  "<strong>TC/Temperature Control:</strong> Hőmérséklet szabályozás. Tetszőlegesen variálható a tekercs maximális hőmérséklete. A mod méri a tekercs hőjét, ha túllépi a beállított értéket, letilt. A legmagasabb hőmérséklet ami beállítható az a vatta égési pontja alatti érték.",
  "<strong>TCR/Temperature Coefficient of Resistance:</strong> Tehát Hőmérsékleti Ellenállási Együttható. Mod finomhangolás, huzalunkhoz igazítjuk a mod beállítást, huzal együttható ismerete szükséges, ezáltal csak profi TC felhasználóknak ajánlatos.",
  "<strong>MR/Memory mode:</strong> Megjegyzi a tank beállításait, ez hasznos, ha 1 modunk van és több tankunk, mert nem kell minden egyes tankcserénél mindent átállítgatni. Általában 5 memória hely van egy modban. (M1, M2, M3, M4, M5) A mod felismeri az ellenállás alapján, hogy melyik tankot tekerted rá, és arra a memóriahelyre áll át.",
  "<strong>BP/ByPass:</strong> Kvázi mecha-mód. Itt a modunk úgy viselkedik, mint egy mechanikus mod, ami ugye elektronika nélküli. Szinte az egész elektronikát kikapcsolja a használata alatt (de azért figyel az akkud töltöttségére).",
  "<strong>Méret/510:</strong> Ez egy szabványméret, ami a modon lévő csatlakozó belső körméretét, illetve egy normál drip tip külső körméretét jelöli. A drip tip-edet ha leveszed a tankról, és összenézed a modod csatlakozójával szemlátomást is azonos.",
  "<strong>Squonker:</strong> Olyan mod (lehet szabályozott, vagy mecha), amely BF-pines RDA-val működik (tekerj tovább a tankos részre! A műanyag vagy gumiszerű tartály a modban található, ezt megnyomva a BF pinen keresztül tudjuk nedvesíteni az RDA-ban lévő vattát. Kiküszöböli ezzel az RDA csöpögtetős hátrányát. Alapvetően haladó, gyakorlottabb használóknak ajánlott, szabályozottból viszonylag kevesebb van, mint mechából, vásárlásnál érdemes erre figyelni!",
  "<strong>Drip tip:</strong> Szipka. Ezen keresztül szívod be a gőzt.",
  "<strong>Coil:</strong> Tekercs, de ha porlasztót akarsz rendelni külföldről, azt is inkább ezzel a szóval keresd.",
  "<strong>Single/dual/triple/quad (coil):</strong> Egy/kettő/három/négy… A tekercs számát jelöl, amennyit befogad a tank.",
  "<strong>O-gyűrű:</strong> Tömítőgyűrű. A megfelelő vákuum miatt elengedhetetlen.",
  "<strong>Deck:</strong> A tank “alja”, ahova a tekerést vagy porlasztót teszed. Sok tank alsó levegőzésű, azaz a decken keresztül hűl a tekercs, de manapság a felső levegőzésű tankok élik fénykorukat.",
  "<strong>Chimney:</strong> A tank úgy nevezett kéménye, amin keresztül feláramlik a gőz szíváskor.",
  "<strong>TopCap:</strong> Felültöltős tankoknál ezt a “sapkát” tekerjük le, amikor tölteni szeretnénk tankunkat. Ez a tank jól látható felső pereme, ami letekerhető. Nem minden tank felültöltős!",
  "<strong>BellCap:</strong> Bell = harang, mert úgy is néz ki. Ez egy általában átlátszó műanyag tankrész, amihez csupán a deck, és a porlasztó szükséges hogy egy komplett tankot kapjunk. Sok esetben tartozék a BellCaphez passzoló drip tip, de nem minden típusnál.",
  "<strong>Porlasztó:</strong> Gyárilag elkészített kis mütyür, ami elporlasztja neked a likvidet.",
  "<strong>Újraépítés:</strong> Te rakod bele a tekercset és a vattát a kazánba.",
  "<strong>MTL:</strong> Mouth To Lung. Szájból tüdőre, mint a cigit. Szűk levegőzés, magas ellenállás (ohm), erősebb ízhatás jellemzi (vagy jellemezHETi).",
  "<strong>DL:</strong> Direct Lung. Egyből tüdőre, szó szerint a tankon keresztül vesszük a levegőt. Nagyobb levegőzés, kisebb ellenállás (ohm), nagyobb gőz jellemzi.",
  "<strong>RDL:</strong> Restricted Direct Lung. Korlátozottan direkt a tüdőbe! Ez egy új kifejezés, ami megkísérli kifejezni az MTL és a DL felhasználási mód közé eső felhasználást. Hivatalosan a kevésbé levegős, azaz szűk DL tankokra használják ezt a kifejezést, de könnyen ráillik bármelyik levegős MTL tankra is.",
  "<strong>Clearatomizer:</strong> A porlasztós tankok angol összefoglaló neve.",
  "<strong>RBA:</strong> Rebuildable Atomizer avagy RBA-fej. Az alapvetően porlasztós tankokhoz lehet külön kapni újraépíthető fejet. Ez akkora, mint a tankba való gyári porlasztó, ritkán kicsit szélesebb. A különbség az, hogy ebbe te rakod a tekercset és a vattát. Nem mindegyik porlasztós tankhoz lehet kapni RBA-fejet!",
  "<strong>RTA:</strong> Rebuildable Tank Atomizer. Az újraépíthető tankok összefoglaló neve.",
  "<strong>RDA:</strong> Rebuildable Dripping Atomizer. Dripper, azaz újraépíthető csepegtetős kazán. Itt nem nagyon használjuk a tank szót, mivel nincs tartály. Gyakorlatilag egy deck, és egy „borítás”, illetve egy drip tip az összes alkotóeleme. Nincs kémény, a tekerés sokkal közelebb helyezkedik el a szájhoz, így ízesebb a gőz. Mivel csepegtetni kell a vattára a likvidet, ezért inkább kóstolásra ajánlott, de ezt a csepegtetést két leleményes módszerrel sikerült mára kiküszöbölni: ezek az RDTA, illetve a squonker.",
  "<strong>RDTA:</strong> Rebuildable Dripping Tank Atomizer. Olyan RDA, aminek van tartálya. A deck (maga az RDA rész) felül helyezkedik el, a tartály pedig alul, a vattát ebbe a tartályba kell levezetni, így tudja felvinni a liquidet a tekercshez. Bizonyos típusokra ügyelni kell, ugyanis hajlamos megfolyni ha vízszintesbe kerül.",
  "<strong>Pin, BF-pin = középérintkező:</strong> A kazán csatlakozójában (amit a modra tekersz) található kis csavar, ez vezeti az áramot a modból a kazánban lévő tekercsre. Javarészt cserélhető alkatrész. A BF-pin (bottom feeder) alapvetően RDA-hoz és azon belül is squonkerekhez való, lyukas, így keresztül tud folyni rajta a liquid, mint egy csövön. Sima RTA-hoz ne használj BF-pint, eláztatod vele az egész modot!",
  "<strong>RSA Rebuildable Squonk Atomizer:</strong> Még nem elterjedt kifejezés, de gyakorlatilag minden RDA-ból RSA lesz, ha kicseréled a pint BF-pinre. De van olyan dripper, amit eleve RSA-ként árulnak, azaz CSAK BF-pin van hozzá.",
  "<strong>Authentic:</strong> Ha ezt a szót látod egy külföldi webshopban a kiszemelt terméknél akkor az eredeti. Az „original” szó is eredetit jelent.",
  "<strong>Styled:</strong> Ha ezt a szót látod egy külföldi webshopban a kiszemelt terméknél akkor az klón. Az „1:1” és/vagy „clone” kifejezés is klónt jelent."
]
